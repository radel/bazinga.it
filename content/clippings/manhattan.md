---
category:
  - Clippings
author:
  - "[[Il Post]]"
title: Il miglior percorso per visitare Manhattan - Il Post
source: https://www.ilpost.it/2015/05/21/manhattan-new-york-percorso-ideale/
clipped: 2024-03-05
topics: 
tags:
  - clippings
loc:
  - "[[New York]]"
description: 
img: 
alt: 
createdAt: 
status: draft
slug: manhattan
---

## Un informatico americano ha calcolato il tragitto ideale per visitare, uno dopo l’altro, i 27 luoghi più belli dell'isola di New York

Randy Olson è l’informatico statunitense che qualche mese fa ha proposto il [tragitto ideale per un viaggio on-the-road negli Stati Uniti,](https://www.ilpost.it/2015/03/17/stati-uniti-on-the-road/) calcolato grazie a un algoritmo da lui elaborato e alle API di Google Maps, un’interfaccia di programmazione che, tra le altre cose, permette di creare mappe personalizzate. Con quello stesso algoritmo, e sempre sfruttando le API di Google, Olsen ha proposto il [percorso ideale per visitare Manhattan](http://www.randalolson.com/2015/03/25/optimized-walking-tours-of-new-york-city-and-philadelphia/) – la più importante isola di New York – passando da quelli che secondo chi usa *TripAdvisor* sono i suoi [27 luoghi più interessanti](http://www.tripadvisor.it/Attractions-g60763-Activities-New_York_City_New_York.html). Il risultato è un percorso di 22 chilometri: tantissimi per una visita di un solo giorno, ottimi per chi vuole passarci una settimana. Le 27 tappe del percorso individuato da Olsen sono tutte raggiungibili a piedi – a New York si cammina parecchio – e sono tutte a Manhattan tranne una: la Statua della Libertà, che è su Liberty Island. Quella la si può visitare per prima o per ultima – magari passandoci davanti sul traghetto che porta a Staten Island.

![Il miglior percorso per visitare Manhattan](Attachments/Il_miglior_percorso_per_visitare_Manhattan.jpg)

Fatta eccezione per la Statua della Libertà, la mappa di Olsen è rigorosa e razionale: da sud a nord permette di visitare tutti i più importanti luoghi di Manhattan, volendo.

[![](Attachments/2887933-400x265.jpg)](https://www.ilpost.it/2015/05/21/manhattan-new-york-percorso-ideale/il-miglior-percorso-per-visitare-manhattan/ 'vai alla fotogallery')

Quello più a sud è il Memoriale e museo per l’11 settembre, aperti rispettivamente nel settembre 2011 e nel maggio 2014. Seguono poi la St. Paul Chapel sulla Broadway, il Tenement Museum – che mostra com’era la vita degli immigrati a New York – e il quartiere di Soho. Procedendo verso il nord di Manhattan il giro passa per il Greenwich Village, la [High Line](https://www.ilpost.it/2015/03/27/high-line/), il Madison Square Garden, la stazione di Grand Central e la biblioteca pubblica di New York. Il tour proposto da Olsen tocca anche Times Square, ovviamente, il Theater District di Broadway e, lì vicino, il Rockefeller Center e la Radio City Music Hall. Il percorso passa poi per Central Park, vicino a cui ci sono le ultime tre destinazioni: il Metropolitan Museum of Art, il Museo di storia naturale e la [Frick Collection](http://www.frick.org/): il museo che ospita, divisi in sedici gallerie, i dipinti di Vermeer, Cimabue, Goya e Turner, tra gli altri.

